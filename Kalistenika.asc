Informacje o kalistenice:


Kalistenika (stgr. καλὸς σθένος kallos sthenos – „piękno i siła”) – aktywność fizyczna polegająca na treningu siłowym 
opartym o ćwiczenia z wykorzystaniem własnej masy ciała, takie jak np. „pompki”, „mostki”, „brzuszki” i „dipy”. 
Jest często łączona ze stretchingiem.

Kalistenika ma pozytywny wpływ na układ krwionośny człowieka oraz kształtuje mięśnie, równowagę, zwinność i koordynację.
Wykorzystuje się ją w ramach treningu wojskowego oraz wychowania fizycznego w szkołach na całym świecie.


Historia

Ta forma rozwoju fizycznego była szeroko stosowana przez starożytnych Greków i Rzymian, 
a jednym z pierwszych świadectw dotyczących kalisteniki jest relacja Herodota, który podaje, 
że była ona stosowana przez Spartan podczas treningu przed nadchodzącą bitwą pod Termopilami. 
Rzymski historyk Liwiusz pisze, że ćwiczenia z masą własnego ciała były również wykorzystywane przez gladiatorów 
trenujących w ludi (obozach kondycyjnych). Po upadku starożytnych cywilizacji basenu śródziemnomorskiego,
tego typu trening był wykorzystywany w obozach szkoleniowych armii Bliskiego Wschodu, 
skąd podczas wojen krzyżowych "powrócił" do Europy stając się znaczną częścią s
zkolenia giermków chcących zostać rycerzami.

W XIX wieku, pruski dowódca wojskowy i nauczyciel Friedrich Ludwig Jahn opracował wiele sprzętu do kalisteniki, 
takiego jak drążek czy poręcze równoległe, a dzięki jego działaniom powstała gimnastyka sportowa. 
W 1857 roku w Stanach Zjednoczonych Catherine Beecher napisała pracę Physiology and Calisthenics for Schools and Families,
w której promowała takie ćwiczenia jako metodę doskonalenia własnych umiejętności, przeznaczoną głównie dla kobiet,
lecz z czasem ćwiczenia stały się popularne wśród obu płci[1]. 
W drugiej połowie XIX i początku XX wieku żyło wielu atletów i siłaczy, takich jak Arthur Saxon, Eugen Sandow,
Doug Hepburn czy John Grimek, u których istotna rolę w budowaniu siły odegrały ćwiczenia z własną masą. 
Z czasem jednak kalistenika została zapomniana lub włączona w dzisiejszą gimnastykę, głównie z powodu wzrostu 
popularności siłowni w drugiej połowie XX wieku.

W drugim dziesięcioleciu XXI wieku kalistenika stała się ponownie popularna m.in. dzięki książkom Paula Wade'a 
czy filmom umieszczanym na portalu YouTube z takimi osobami jak np. Denis Minin[2][3] czy Hannibal for King[4], 
gdzie taką aktywność fizyczną określa się jako street workout (pol. trening uliczny).
